---
layout: patrimoni-details
title: "CAL MOLINES"
image: "0.jpg"
position: [ 373086.23,4690667.52 ]
---

Casa aïllada de planta baixa i un pis. La seva planta es quadrangular, i te una coberta de llosa de quàdruple vessant, coronada per una petita torre quadrangular, amb coberta piramidal de llosa. La façana principal, orientada a llevant presenta un cos central retirat de la línia de façana, que acull la porta principal i una terrassa al primer pis, sostinguda per dos parelles de pilars de secció quadrada. La façana sud presenta un cos sortit de planta semicircular que és una galeria interior de la casa. 

Portes i finestres són de format rectangular i de bona mida. Totes les obertures estan emmarcades per motllures llises de granit. Totes les cantonades de l’edifici estan remarcades amb motllures fetes a base de carreus de granit tot just desbastats. Les motllures de granit contrasten amb els murs de color clar, creant un recurs ornamental singular. 

El projecte respon a un encàrrec de Xavier Maestre, que era fill d’una casa molt forta d’Andorra anomenada cal Molines amb moltes propietats. Era metge de professió i com bona part de les famílies mes riques d’Andorra, també tenien algunes propietats a la Seu. Segons va explicar el fill de Josep Brugal, Javier Maestre tenia una casa al passeig de la Seu d’Urgell. Avançats els anys 40 va voler construir-se una casa a la Seu més representativa de la seva riquesa i la seva influència. Li calia contractar un professional per a fer aquest projecte i com que ni a la Seu ni a Andorra no hi havia arquitectes de formació va acabar contactant amb Josep Brugal a traves de coneixences familiars.  Va ser l’edifici pel qual Josep Brugal va començar a fer projectes a la Seu. Aquesta bona relació amb la família es clau per fer projectes a la zona de la Seu i Andorra. Fins i tot Brugal s’hi allotjava sovint amb la família, a la casa que tenien al passeig.

Josep Brugal va dissenyar una casa aïllada envoltada de jardins a la zona de l’eixample de la Seu, aleshores molt poc edificada i amb altres edificis unifamiliars propers, com ara cal Moncasi, davant de l’actual estació d’autobusos. Es tracta d’una casa de grans pretensions, amb una ornamentació basada en el ressalt de la línia arquitectònica amb motllures de granit que ens vol recordar en certs aspectes a l’arquitectura tradicional sense l’ús d’elements figuratius. Amb cal Molines, Brugal introdueix l’ús del granit, que tindria una influència molt marcada amb la seva arquitectura sobretot a Andorra.
