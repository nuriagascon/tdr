---
layout: patrimoni-details
title: "ESGLESIA SANTA MAGDALENA"
image: "DSC_0894.JPG"
position: [ 372802.29,4690189.65 ]
---

Església d’una sola nau, i capçalera plana al nord. A l’interior, l’àmbit presbiteral està separat de la resta del temple per un gran arc apuntat. El sostre interior està recobert amb parquet, i té un perfil triangular de diedres. Als peus s’hi troba l’entrada a l’església, on hi ha un cor d’obra en alt que s'obre a la nau a través d’un gran arc apuntat. Sota aquest cor hi han tres estances de les quals dues queden just als costats de l’entrada a l’església, la central és el vestíbul i a les laterals contenen una capella i les escales per accedir al cor. L’interior està revestit amb maons i té grans vidrieres allargades i culminades amb ulls de bou hexagonals, unes i altres perfilades amb plaques de marbre blanc i totes elles amb vitralls de colors. Les façanes exteriors son totes de maó i presenten contraforts de formigó. La façana principal presenta una gran franja central amb una creu llatina en relleu, que es el que més crida l’atenció de la façana. L’entrada a l'església té un pòrtic sostingut per parelles de pilars de maó, al qual s’hi accedeix per una sèrie d'escales. La coberta és de planxes d’alumini en doble vessant.

El projecte de l’església de Santa Magdalena va ser redactat per Josep Brugal l’any 1964. Estava destinat per als afores de la Seu d’Urgell. En aquells moments aquella zona s’estava poblant ràpidament, sobretot per la creació de la urbanització de les cases de Santa Magdalena (popularment conegudes com a cases barates). El nou barri quedava molt allunyat del centre de la Seu, i el Bisbat d’Urgell va considerar necessari construir-hi una església. Inicialment l’església havia d’estar dedicada a Sant Ermengol, patró del bisbat d’Urgell que havia tingut una altra església dedicada al prat del Segre, la qual va ser destruïda per un aiguat al segle XIX. De fet, l’expedient original recollia aquesta advocació.  Finalment una comissió de veïns del barri de Santa Magdalena va pressionar per dedicar l’església a aquesta santa, ja que coincidia amb el nom del barri i amb un antic hospital de leprosos que hi havia hagut en aquesta zona.  L’església va trigar molt a ser construïda i no es va consagrar fins al 1971. Fins aleshores els veïns del barri anaven a missa al convent de la Punxa. 

L’església de Santa Magdalena és el darrer projecte de Josep Brugal a la Seu d’Urgell i l’única església que va dissenyar en aquesta ciutat malgrat ser un arquitecte reconegut també per la seva obra religiosa i haver estat contractat ja per aquesta finalitat pel bisbat d’Urgell. Novament construeix en una zona d’expansió urbana de la Seu d’Urgell, en un espai necessitat en aquells moments de una església que oferís serveis religiosos als veïns. 

El temple destaca per ser un temple de grans proporcions en relació als habitatges que tenia al seu entorn en els moments de projectar-se i l’ús sistemàtic del maó com a material constructiu que ja utilitzava des de el projecte de cal Fiter però amb petites proporcions. L’aspecte del temple es d’una modernitat poc habitual en els edificis religiosos de la Seu, tot i que ho combina amb alguns conceptes tradicionals de l’arquitectura religiosa com ara l’ús de vitralls de colors, la creu de la façana i la verticalitat del conjunt.
