---
layout: patrimoni-details
title: "PARET DE TANCAMENT I REFORMA DE LA FAÇANA DE L'AGÈNCIA DE DUANES GALLART"
image: "Centre_Historic.jpg"
position: [ 1.459674899942919, 42.359267830334325 ]
---

El projecte consisteix en un tancament perimetral d’una residència unifamiliar situada a la Seu d’Urgell, a la cruïlla de la carretera de Lleida amb la carretera d’Andorra, i dedicada a agència de duanes. També inclou la reforma de la part de la façana on hi ha l'accés a l’agència. El tancament es un sòcol construït amb granit sobre el qual s’aixeca una sèrie de pilars del mateix material que sostenen una reixa metàl·lica. La reforma de la façana consisteix amb l’afegit d’una marquesina amb estructura de formigó revestida amb granit i amb la retolació de l’empresa. 

El projecte data de 1953 i el promotor va ser Amadeu Gallart Cirici, que es dedicava a aquest negoci de l’agència de duanes.  El projecte coincideix en el temps amb la construcció de la duana de la Seu d’Urgell a menys de 200 metres al nord de l’agència Gallart. Cap a 1982 quan la duana es va traslladar a la Farga de Moles s’hi van traslladar també les agències de duanes i cal Gallart va ser ocupat per l’edifici de la Creu Roja. Actualment està desocupat. 

Es tracta d’una obra menor de Josep Brugal entre les actuacions que va fer a la Seu aleshores, amb tot l’ús d’un material com el granit que ja hem vist a cal Molines i ca la Jardinera i la mateixa marquesina expressen una voluntat de representació del negoci i del seu propietari. Novament es tracta d’una obra feta a l’eixample de la Seu. 

