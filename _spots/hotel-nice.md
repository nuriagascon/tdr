---
layout: patrimoni-details
title: "HOTEL NICE"
image: "mail.google.jpg"
position: [ 1.459674899942919, 42.359267830334325 ]
---

Edifici plurifamiliar de planta baixa, tres pisos i el terrat, actualment molt modificat. Originàriament a la planta baixa hi havia un local amb una entrada rectangular a la part esquerra. El primer i el segon pis, presentaven dues finestres centrals rectangulars i amb motllures flanquejades per dues tribunes de perfil trapezoidal amb finestres motllurades. Al tercer pis, les tribunes eren coronades per dos balcons on s’hi accedia a treves de dues portes rectangulars amb motllures que també flanquejaven dues finestres centrals.  Segons una fotografia de l’època, entre el segon i tercer pis hi havia una motllura llisa que separava aquests dos pisos formant una línia que creuava l’edifici horitzontalment. 

Mirant el projecte de l’edifici de 1957, dedueixo que originàriament estava previst de destinar-lo a edifici d’habitatges amb magatzem a la planta baixa.  No obstant, el projecte del mateix Josep Brugal de construir un viver de truites al celler i un restaurant a la planta baixa demostren que l’any 1958 el promotor de l’edifici ja tenia la idea de convertir-lo en hotel.  El promotor de l’edifici, senyor Marcel·lí Tàpies Cabó, iniciaria amb aquest edifici un negoci hoteler que encara es manté avui en dia amb el nom d’Hotel Nice. Cap a finals de la dècada de 1960 es va vendre l’hotel a la família Canut, actual propietària, i obriria un nou establiment hoteler a Castellciutat, conegut com a Hotel el Castell. A principis de la dècada dels 2000 l’hotel va ser profundament reformat i actualment presenta un aspecte molt diferent a l’obra de Brugal.  

L’estructura, la distribució i les motllures ornamentals de la versió original de la façana són molt semblants a ca la Jardinera i la casa de Josep Nuñez Pallerola, amb dues tribunes que sobresortien de la façana. L’hotel Nice es va construir al punt de contacte entre el centre històric i l’eixample de la Seu, ajudant a modernitzar el principal eix d’accés a la ciutat. 
