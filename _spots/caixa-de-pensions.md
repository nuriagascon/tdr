---
layout: patrimoni-details
title: "CAIXA DE PENSIONS"
image: "20250722151215256_0002.jpg"
position: [ 1.459674899942919, 42.359267830334325 ]
---

Edifici plurifamiliar de planta baixa i quatre pisos. Esta format per dues crugies unides en angle recte i aixamfranat a la cantonada dels carrers Sant Joan Baptista de La Salle i Josep Zulueta, on s’obren les façanes. Cada crugia presenta una coberta de pissarra de doble vessant. La façana visible des del carrer presenta a la planta baixa un revestiment de plaques de marbre blanc i al xamfrà una gran entrada rectangular amb una motllura, per donar accés a l’oficina bancària, i als habitatges dels pisos superiors s’alternen les balconades sobresortints amb paraments de maó. 

A la part superior del xamfrà on s’uneixen les dues crugies hi ha una torre de rellotge de secció quadrangular i coberta piramidal de pissarra. Cada façana de la torre presenta una esfera del rellotge i originàriament estava revestida amb plaques de parquet que foren arrancades posteriorment pels costos del manteniment. També presentava uns relleus d’aram que representaven un escut central amb una corona, flanquejat per dos àngels, obra del seu amic artista i escultor Pau Macia Pons, de les Borges Blanques, actualment retirats.  La torre s’ha convertit en un dels elements mes característics del perfil urbà de la Seu. La resta de la façana del xamfrà esta seccionada per un entramat de marbre en disposició ortogonal a l’interior del qual es disposen parelles de finestres rectangulars flanquejades per paraments de maó. 

Aquest edifici va ser projectat l’any 1961 per a traslladar-hi l’oficina principal de la caixa d’estalvis a la Seu d’Urgell, ja que anteriorment la que hi havia a la plaça Patalín s’estava quedant petita i bastant allunyada de les zones més dinàmiques de la ciutat. Com estava fent a altres indrets de Catalunya la Caixa d’estalvis va aprofitar el moment per convertir-se en promotora d’habitatges a la Seu d’Urgell. Josep Brugal ja havia treballat per la Caixa d’Estalvis com a arquitecte d’aquest tipus de promocions, començant per Bossost a la Vall d’Aran, i continuant per Vilafranca del Penedés i Vilanova i la Geltrú.  

És l’edifici de més grans dimensions que havia projectat a la Seu fins aleshores i va reflectir en el seu projecte la voluntat de l’entitat bancaria d’aixecar un edifici que representes la seva capacitat econòmica. L’element més visible d’això es la torre del rellotge, que a banda de veure’s des de molts punts de l’eixample de la Seu, va ser concebuda com a element de servei públic (dona les hores a tothom). A més a més es detecta un enriquiment en l’ús dels materials: marbre, maó i parquet a la torre. 

