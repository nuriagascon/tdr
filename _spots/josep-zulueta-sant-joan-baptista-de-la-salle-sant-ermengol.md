---
layout: patrimoni-details
title: "EDIFICI PLURIFAMILIAR"
image: "Centre_Historic.jpg"
position: [ 1.459674899942919, 42.359267830334325 ]
---

Edifici plurifamiliar de planta baixa i quatre pisos que ocupa una parcel·la de planta romboidal, la qual genera una certa dificultat a l’hora de dissenyar l’edifici. El conjunt està format per tres blocs o crugies que s’obren a un pati per la part interior i que per la part exterior tenen façana amb els carrers Sant Ermengol, Josep Zulueta i Sant Joan Baptista de la Salle, i configuren un xamfrà entre aquests dos últims carrers. Cada crugia presenta una coberta de pissarra de doble vessant.

Les façanes s'organitzen amb grans franges verticals on s’hi obren les finestres i els balcons. Aquestes franges tenen diferents característiques, algunes s’alternen amb colors llisos (granat, verd, groc), altres amb maons i les franges que contenen els balcons queden retirades respecte la línia de la façana. Els balcons contenen una barana metàl·lica i uns finestrals amb la caixa de la persiana feta amb fusta, i les finestres són rectangulars. A la planta baixa hi ha un total de cinc portes d'accés, dos a la façana nord, una a l’est, una al xamfrà i l’altra al sud, la resta són locals i l'accés a un pàrquing subterrani. Aquest aparcament es possiblement el primer de les seves característiques a la Seu d’Urgell. Al xamfrà de l’edifici, a la part superior sobre de la coberta s’hi havia projectat la construcció d’una torre de planta heptagonal molt semblant a la de l’edifici de la Caixa que també és obra de Brugal, i que finalment no es va acabar executant.

Es tracta d’un projecte per construir 40 habitatges datat de l’any 1964 i emparat per la llei d’habitatges de renda limitada. Les promotores de l’obra van ser les germanes Carmen i Maria Maestre Pal, antigues conegudes de Josep Brugal ja que eren les filles de Xavier Maestre, propietari de cal Molines.

L’edifici, de grans dimensions, es va construir a una de les zones més dinàmiques de l’eixample de la Seu a tocar de la caixa de pensions, projectada també per Josep Brugal i al mateix carrer que l’escola de la Salle. Precisament el solar de l’edifici havia estat ocupat per l’antic edifici de la Salle que es va traslladar a l’emplaçament actual cap a 1960.  L’edifici te algunes semblances importants amb l’edifici de la Caixa que havia projectat tres anys abans. Per un costat combina materials amb voluntat estètica, i la torre que tenia previst construir segons el projecte. La construcció de l’aparcament subterrani indica un canvi important en la forma de vida dels habitants de la Seu, que es la compra de vehicles particulars. Per això aquest edifici inclou un espai on poder-los aparcar. 
